---
title: Förord
author: Sebastian
date: 2018-07-24
image: "../images/forord.jpg"
---

Kära dagbok... Ughh... Känns jävligt konstigt att ens få för sig att skriva blogg. Känns så ute, men here goes:
Det var en relativt halvklar dag i mitten av Juli som Jag och Fabian första gången bestämde oss för att resa till Japan. Vi var då unga 20 år och skulle göra vår absolut första stora resa tillsammans och alldeles själva. Så varför just Japan? Jaa du... Det kan jag inte komma med ett konkret svar på. Det är ett land som alltid väckt stort intresse hos oss båda på olika sätt. För mig kom det tidigt i min barndom att jag ville åka till Japan. Det berodde främst på att jag då ägde en hel del Nintendo-relaterade produkter som (typ) vem som helst kunde relatera till Japan nästan lika självklart som Ronald McDonald med McDonalds. Men det är idag så mycket mer som lockar en att resa dit såsom det gamla och nya Japan, teknologin, kulturen, miljön, människorna, maten och inte minst de saker som vi i västvärlden ser som rentav sjuka. Jag tror det finns något för dem flesta människor som kan locka ett besök till Japan.

Nu står vi här återigen 10 år senare på en mer utbyggd och fräschare terminal på Landvetter Airport, äldre, (förhoppningsvis) klokare och mindre tanigare än första gången på väg till Japan. Det blir min fjärde resa och Fabians andra och vår andra gång tillsammans. Vi kommer denna gång enbart hålla oss runt i huvudstaden Tokyo olikt första gången då vi reste runt i stora delar av Japan. Vårt mål denna gång är inte att se så mycket av allt utan mer om att upptäcka ”pärlor” som finns i denna myllrande jättelika metropol. Vi siktar främst på mat och dryck då vi har ett genuint intresse för både matlagning och givetvis äta mat. Så det handlar inte om att komma på en dålig ursäkt att vi inte orkar resa runt och röra på oss. Utan det handlar mer om att röra oss framåt i en mer harmonisk takt och ibland stanna upp och låta oss njuta och fascineras av intrycken. I skrivande stund befinner vi oss på långflyget mot Tokyo och klockan är nästan 04.00 japansk tid vilket hintar om att det är dags att knyta ihop dessa förord. Vi ser båda framemot att komma tillbaka till Japan med helt ny kunskap och förutsättningar än innan. Det kommer bli kul! Vi kommer försöka publicera något dagligen av det som händer under resan, annars kommer det troligtvis två inlägg tätt efter varandra.

Sov gött!
/Sebastian
